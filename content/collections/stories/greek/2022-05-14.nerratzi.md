---
id: 2360f921-5440-4bdc-9577-537a960ef143
blueprint: stories
title: Νερράτζι
image: wwf-nerratzi.jpg
story: |-
  Το να καταλαβαίνεις τα στερεότυπα μέσα στα οποία ζεις τη ζωή σου και να προσπαθείς να τα ανατρέψεις και να τα αμφισβητήσεις δε μπορεί παρά να είναι μια αναζήτηση ελευθερίας. Όταν μάλιστα αυτά τα στερεότυπα έχουν τεράστια επίδραση σε μία από τις εντονότερες και σημαντικότερες εκφάνσεις της ζωής, τον έρωτα, η αξία μιας τέτοιας "δουλειάς" μόνο ως απαραίτητη μπορεί να κριθεί. Όταν μάλιστα αυτά τα στερεότυπα επηρεάζουν άμεσα τις σχέσεις μας με τις γυναίκες της ζωής μας (τις μανάδες μας, τις φίλες μας, τις κοπέλες μας, τις συνεργάτισσες μας), τι άλλο μπορούμε να κάνουμε παρά να σηκώσουμε τα μανίκια και να σκύψουμε το κεφάλι ονειρευόμενοι κάτι καλύτερο;;; 

  Ως cis straight άντρας, μεγαλωμένος σε μια πατριαρχική κοινωνία, έχω το προνόμιο να μπορώ να εκφραστώ (σχετικά) ελεύθερα, να προκαλέσω τον κύκλο μου, να ανοίξω χώρους κλειδαμπαρωμένους από την ετεροκανονικότητα. Ως cis straight άντρας θέλω να διεκδικήσω μια ταυτότητα απελευθερωμένη από ταμπού και κόμπλεξ, το δυνατόν πιο κοντά σε 'μένα, στα θέλω μου, τις ανησυχίες μου, τα όνειρα μου, την ανάγκη να βρίσκω και να επαναβρίσκω τον εαυτό μου. Βλέποντας όλη τη συζήτηση να έχει ανοίξει, διαπιστώνω για άλλη μια φορά ότι οι άντρες απουσιάζουν. Σπάνια παίρνουν τον λόγο για να εκφράσουν κάτι πιο προσωπικό, κάτι δικό τους, κάτι πιο ευάλωτο και βιωματικό. Πώς θα αλλάξουμε (εμείς οι άντρες) αν δε μάθουμε να κάνουμε αυτό το τεράστιο βήμα; 

  Ανησυχώ ότι κυνηγάμε στιγμές εύκολης εκτόνωσης (να δείξουμε με το δάχτυλο τον βιαστή, τον κακοποιητή, τον σεξιστή), στιγμές που θα μας επιτρέψουν να πούμε "εγώ δεν είμαι έτσι". Αλλά αν θέλουμε να είμαστε ειλικρινής μέσα από αυτές τις ειδήσεις βλέπουμε ένα κομμάτι του εαυτού μας να μας επιστρέφει το βλέμμα. Αυτές οι σκέψεις και πολλές ακόμα γεννήθηκαν τους τελευταίους μήνες, με αφορμή το κίνημα #MeToo που έσκασε στην Ελλάδα. 

  Μέσα από το συνεχές μούδιασμα, την τεράστια λύπη, την αγανάκτηση, την ελπίδα, αναζητάω τρόπους που εγώ, ένας cis straight άντρας μπορεί να συμβάλλει ενεργά στο έμφυλο ζήτημα. Και το άνοιγμα αυτής της συζήτησης, από την πλευρά των αντρών, είναι κάτι που έχει αρχίσει να με απασχολεί συνεχώς. Έτσι ξεκίνησα το arrenotipota.com. Ενδεχομένως μεγάλη τρέλα αλλά το ενδεχόμενο μιας ζωής με πολλαπλά μονοπάτια και ελευθερία (για όλες, όλα, όλους) αξίζει κάθε τρέλα και ακόμα περισσότερο!
author: bda87674-cd7f-4e3d-8598-650708e299ee
template: story
quote: 'Μέσα από το συνεχές μούδιασμα, την τεράστια λύπη, την αγανάκτηση, την ελπίδα, αναζητάω τρόπους που εγώ, ένας cis straight άντρας μπορεί να συμβάλλει ενεργά στο έμφυλο ζήτημα.'
updated_by: bda87674-cd7f-4e3d-8598-650708e299ee
updated_at: 1652518466
---
